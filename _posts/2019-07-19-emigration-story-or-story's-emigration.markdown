---
layout: post
title: Emigration Story or Story's Emigration
title_fa:  داستان مهاجرت یا مهاجرت داستان
date: 2019-07-09 00:00:00-0000
description: The Pursuit of Happyness (Persian)
lang: fa
---

### پیش‌گفتار
این شاید اولین بار در ۱۰ سال اخیر، بعد از دوره‌ی راهنمایی و کلاس‌های انشاء، باشه که سعی به نوشتن متنی به صورت داستان می‌کنم. با اطمینانی بیشتر از ۱۰۰ درصد می‌تونم بگم که وسط داستان شروع به فحش دادن می‌کنید به این بنده‌ی حقیر که این چه خزعبلی است دیگه، به همین دلیل من پیشاپیش از رخداد این اتفاق پوزش می‌طلبم. اگر هم صبرتون صبر ایوب بود و متن رو تا انتها خوندید که به سر اینجانب منت گذاشتید و سپاس گزارم.

بدبختانه یا خوشبختانه از وقتی داستان زندگی من شروع شد، من خودم بودم و خودم. آدم‌های اطرافم یا خیلی بزرگتر بودن یا هنوز سال‌های سال فاصله داشتن تا به دنیا آمدن، اینجانب هم که تک‌فرزند خانواده. از مزایای این واقعه این بود که همواره در همه‌جا من یه کوپن تمام‌نشدنی برای هر کاری که می‌خواستم داشتم. من هم با نیمچه قوه‌‌ی تخیلی که داشتم همواره در حال جنگ، دعوا و مسابقه با موجودات و آدم‌های خیالی در آوردگاه منازل فامیل بودم. کم کم که داشتم پا به سن می‌گذاشتم، بهم یاد دادن که این رفتار دیگه شایسته نیست و باید یک سری چیز‌ها رو رعایت کنم. شروع کردم به یاد گرفتن به اصطلاح آروم گرفتن. گذشت و گذشت و من یاد گرفتم روی صندلی خیلی آروم مثل بچه‌ی آدم بشینم، با یه لبخند ژکوند به گفت‌وگوی بقیه گوش بدم، هر از گاهی حرفشون رو تایید یا رد کنم و سری تکون بدم، جواب‌های موجز به سوال‌ها بدم و یا چند جمله‌ی فاخر درباره موضوعی تلاوت کنم. تبدیل شدم به مثال آروم بودن فک و فامیل که بقیه ازش به عنوان "آغا" اسم می‌برن. اما غافل از این که اون قوه‌ی تخیل با من موند و قوی‌تر شد، تبدیل شد به جزء جدایی ناپذیر من که همواره پشت هر کدوم از اون لبخندها در پس ذهنم در حال جولان دادن هست. جزئی که هنوز هم در عنفوان ۲۳ سالگی باعث میشه اکثر مواقع غرق در خیال‌بافی‌های خودم باشم و کیلومترها بالاتر از دنیای واقعی در حال گشت و گذار در عالم خیال. حالا شاید این سوال براتون پیش بیاد خب که چه؟ که چه این که همه این‌ها رو گفتم که بگم من هم یه آدم عادی جامعه هستم که حوصله‌اش از زندگی روزمره‌اش در اون سر دنیا به سر اومده و می‌خواد یه کار جدید رو امتحان کنه و خب چه چیزی بهتر از نوشتن چرت و پرت‌های ذهنیش؟

در ادامه روایتی داستانی از اتفاقات چند سال اخیر که برای من افتاده و در نهایت به روز خروج من از ایران ختم میشه نوشته شده. اسامی اصلی تمام شخصیت‌ها با یک صفت شخصیتی/فیزیکی بارزشون تو دیدگاه من یا با یک بازی با کلمات جایگزین شده. داستان پیش رو برداشتی از واقعیت‌های اتفاق افتاده با جابه‌جایی‌های مختصر زمانی و دست‌کاری‌های خیلی جزئی هست. ایده‌ی اولیه‌ این داستان یک توییت ساده با مضمون مهاجرت بودش که کم کم تو ذهن مشوش من تبدیل به یک گاه‌شمار چند ساله شده.

### دیباچه
همه چیز از صبح روز جمعه ۵ جولای ۲۰۱۹ مصادف با ۱۴ تیر ۱۳۹۸ شروع شد. مثل هر روز کاری عادی از خواب پاشدم، کارهام رو کردم و زود راه افتادم سمت محل کار که ارائه‌ی هفتگیم رو برسم کامل کنم. البته دروغ چرا، حقیقت اینه که چند وقت اخیر خیلی ذهنم درگیر مسئله‌ی مهاجرت بوده، با آدمای مختلف در موقعیت‌های مختلف در موردش صحبت کردم ولی هنوز درگیریش برای من برطرف نشده بود.

این هفته می‌خواستم کارهایی که کردم در چند وقت اخیر رو نشون مدیرم بدم که فکر نکنه صرفا دارم غاز می‌چرونم. طبق معمول وسط ارائه سر پیدا کردن کلمه‌های خاص در زبان فاخر انگلیسی مغزم قفل کرد و به سان خر که در گل گیر کرده به یه نقطه خیره شدم. انگار که قراره اون کلمه از غیب اون‌جا ظاهر بشه و من ببینمش. حاضرم قسم بخورم که مدیرم صدای کار کردن چرخ دنده‌های مغزم برای پیدا کردن اون کلمه رو می‌شنید. خوشبختانه مدیر عزیز اون لحظه‌ها کمک کرد که یا کلمه رو پیدا کنم یا از اون موضوع رد بشیم. خلاصه براش کلی از کارام با قلمبه سلمبه‌ترین کلمه‌های موجود در حوزه‌ی کاریم تعریف کردم و در آخر به نظرم به خیر گذشت.

سر ظهر در گرمای جان‌کاه ۳۷ درجه و هوای شرجی پاشدم رفتم غذای مکزیکی مورد علاقم رو بخورم. همینجوری که وسط فوت‌کورت بین کلی آدم تنها نشسته بودم نوشابه‌ام رو عینهو جاروبرقی به درون می‌کشیدم ذهنم شروع کرد به خیالبافی و داستان سرایی. یه مدت برای خودم توی خیالم غرق بودم تا غذام رو تموم کنم و هورت آخر نوشابه رو با صدای خرخر زیباش بکشم. سلانه سلانه راه افتادم سمت محل کار و با خودم زیر زبون به زمین و زمان فحش می‌دادم که این چه وضعشه که یه روز عین دوش حموم بارون میاد و روز بعدش عین سونای بخار باید خیس عرق بشیم. خلاصه رسیدم به شرکت، رفتم دست و صورتم رو یه آبی بزنم که یکم خنک بشم. داشتم صورتم رو می‌شستم که یه برق ریزی توی موهام چشمم رو گرفت، دقت که کردم دیدم یه تار موی بلند سفید بین موهای روی شقیقه‌ام بود. مگه میشه؟ موی سفید؟ من؟ حتما انعکاس نوره بابا. کلی ور رفتم و اینور اونور کردم ولی نه، اون تار مو واقعا سفید بود. اون جا بود که همه فکرهام عین نارنجک دستی جلوی صورتم منفجر شد و همه افکار نهفته‌ و آشکارم مثل ترکش با سرعت زیاد شروع کردن به حرکت به سمت ذهنم.

### تابستان سال ۱۳۹۱
اولین خاطره‌ای که از مهاجرت دارم برمی‌گرده به نزدیک به ۷ سال پیش. ظهر یک روز زیبای آفتابی تابستونی بود. ته کوچه‌ی جلوی دبیرستان، جلوی شعبه‌ی شش فلافل دولپی، روی پله‌های نمایندگی فروش ماشین‌های کیا تو سایه‌ی درخت‌ها و ساختمون‌های کوچه با آقایان خندان، هوشمند، عشقی و ورزشکار نشسته بودیم و فلافل غرق شده در سس دست‌ساز به همراه ترشی رو دولپی می‌خوردیم. [پرانتز: دلیل تاکید روی  شماره‌ی شعبه اینه که ما در تلاش‌های فراوانمون هیچ‌وقت پنج شعبه‌ی دیگه رو پیدا نکردیم، اگر هر کدوم از این شعبه‌ها رو می‌شناسید میتونید با به هم‌رسانیتون یکی از دغدغه‌های جوانان ایرانی رو کم کنید]

اون دوره‌ی زمانی تا حدود یک سال بعدش مقدار خوبی از زمان‌های ما دورهمی در حال پیچوندن کلاس‌ها، فوتبال، بدمینتون و یه مقدار ناچیزی هم المپیاد خوندن می‌گذشت. خلاصه، نشسته بودیم همینجوری و با نوشابه اون فلافل‌ها رو پایین می‌دادیم که بحث آینده و دانشگاه شد. هر کسی داشت می‌گفت هدفش چیه، چی می‌خواد بخونه و کلا چیکار می‌خواد بکنه. از اون‌جایی که هممون تا حدی عشق کامپیوتر بودیم، انتخاب‌ها اکثرا همون همیشگی بود. بحث کم کم به بعد دانشگاه و رفتن از ایران  کشید. اون موقع طبق معمول همیشگی خودم که خیلی در لحظه زندگی می‌کنم و آینده رو میذارم برای کیان آینده که باهاش روبرو بشه، توی این حال و هوا بودم که بابا ایران می‌مونیم و خارج چیه اصلا و همه دور هم هستیم اینجا دیگه. از اونور آقایان خندان و عشقی داستان ما از سریع تموم کردن درس تو حتی کمتر از ۴ سال و مهاجرت به سرزمین رویاها، شیطان بزرگ، آمریکای جهان‌خوار و سواحل طلایی کالیفرنیا صحبت می‌کردن. متاسفانه حافظه‌ام یاری نمی‌کنه که حرف‌های بقیه چی بود ولی با شناخت اندکی که از آقایان ورزشکار و هوشمند دارم، احتمالا دیدگاهشون این بود که ببینیم چی پیش میاد حالا. با توجه به این که مزخرفی حافظه‌ی من یه دانش عمومی و زبانزد خاص و عامه، خیلی عجیبه که این  خاطره با جزئیات نسبتا خوبی یادم مونده، انگار توی اعماق ذهنم ضمیر ناخودآگاهم می‌دونست این لحظه‌ها یه زمانی شاید خیلی اهمیت پیدا کنن.

فلش فوروارد بزنیم به نیمه شب شش سال و نیم بعد، ۲۶ دسامبر ۲۰۱۸ مصادف با ۵ دی ۱۳۹۷. ترمینال پروازهای خارجی فرودگاه امام، من در حال خداحافظی و عکس گرفتن با همون گروه، به انضمام آقای متین که شوربختانه ما خیلی زود به خاطر عذاب الهی کنکور در اون سال‌ها از دستشون داده بودیم ولی بعدها دوباره به ما پیوستند، به عنوان اولین کسی که از اون جمع راهی ممالک خارجه میشه، با این فکر که دیگه شاید این آخرین باری باشه که این گروه در یه لحظه زمانی و در یک مکان فیزیکی یک‌جا جمع میشن.

### تابستان سال ۱۳۹۳
دو سال بعدی به درگیری کنکور و المپیاد گذشت. اون گروه دوستی ما توی پنج رشته‌ی مختلف و سه دانشگاه مختلف پخش شدن. از قضا من هم دانشگاه تهران توی رشته‌ی آبا و اجدادیم قبول شدم. اون اولاش عین آقوی همساده له له بودم که دوستام تقریبا همه رفتن دانشگاه شریف و من نمی‌بینمشون دیگه. [پرانتز: اون موقع فاصله ما ۴ کیلومتر بود و الان ۹۵۰۰ کیلومتر] راستش رو بگم با توجه به رتبه‌های سال‌های قبل انتظار داشتم من هم شریف قبول شم، نزدیک خونمون هم بود، می‌تونستم تا لحظات آخر بخوابم و راحت در رفت و آمد باشم. انصافانه بود آخه من هر روز برم ایستگاه دانشگاه شریف سوار مترو بشم که برم دانشگاه تهران؟ بگذریم.

دانشگاه شروع شد و من هم ناامید از موفقیت‌های  کسب نشده‌ی قبلی تصمیم گرفتم این‌جا تمام تلاشم رو بکنم. از کار زمونه براتون این رو بگم که نتیجه‌ی اولین امتحان من توی دانشگاه به لطف دکتر سین نمره‌ی غرورانگیز نُه بود، از آخر دوم. اما دانشگاه و دانشکده‌ام با تصور قبلی من زمین تا آسمون تفاوت داشت. حسی که من نسبت به اون دانشکده دارم شاید در لحظه کمی اغراق شده باشه، ولی باور عمیقی دارم که تا به این لحظه یکی از سمی‌ترین و بدترین جوهایی بوده که توش بودم. متاسفانه خودم هم بدون این که سر زمانش بفهمم کارهایی کردم که در لحظه جزو بزرگترین پشیمونی‌های زندگیم هستن و باعث دامن زدن به این جو سمی شدن در نهایت.

سال اول دانشگاه مثل ماه‌عسل دو نوگل تازه شکفته بود که آتشش خیلی زود سوخت و تموم شد. بعضی وقت‌ها به شوخی با خودم می‌گم بعد از این دوره بود که کافه نزدیک توی خیابون قدس جمع کرد و رفت. متاسفانه من هم هیچ‌وقت نتونستم گروهم رو به اون صورت پیدا کنم توی دوره‌ی خودمون. الان بعد از ۵ سال شاید تعداد آدم‌هایی که باهاشون هر از گاهی ارتباط دارم از ورودی ۹۳ کمتر از انگشت‌های یک دست باشه. اما شاید همه چیز هم به این سیاهی نبود.

### بهار سال ۱۳۹۴
برای یه مدتی خیلی از هم خبری نداشتیم، حداقل من از بقیه، شاید چندین ماه بود که ندیده بودمشون. بعد تعطیلات نوروز بود که یه گروهی درست شد متشکل از من، آقای خندان و آقای عشقی برای سین‌جیم از آقای خندان برای اتهامات مطرح شده علیه ایشان. این گروه کم کم تبدیل شد به محفلی برای تحلیل و بررسی مسائل روز ایران و جهان، سبزی پاک کردن و خیلی چیزهای دیگه. در طول سال اول تاسیس این گروه با اضافه شدن آقایان ورزشکار، هوشمند و متین به طور رسمی کار P.C.U.A.O شروع شد. متاسفانه به دلیل رعایت حق کپی‌لفت امکان بیان اسم کامل این سازمان فوق سری وجود نداره. اتفاق مهمی که توی تابستون اون سال افتاد این بود که من، آقای هوشمند و آقای خندان برای کار توی کافه‌بازار درخواست دادیم. یادم میاد که توی اون زمان‌ها خسته‌ترین بودم از دانشگاه و دانشکده. خوشبختانه همه چی خوب پیش رفت و بیست و هفت شهریور من به عنوان یک توسعه‌دهنده دون‌پایه کارم رو شروع کردم، اصطلاحی که چند سال بعد از آقای گیتاریست شنیدم. ولی متاسفانه توی این مسیر آقایان خندان و هوشمند از کار کردن منصرف شدند و باز هم خودم موندم و خودم. [پرانتز: بعدها که با آقای گیتاریست و آقای سِروِر در مورد مصاحبه‌ام صحبت کردم، ظاهرا من کامل روی مرز قبول شده بودم. این‌جا رو خیلی شانس آوردم!]

اضافه بر تجربه‌ی کاری، بزرگ‌ترین اهمیتی که کافه‌بازار توی مسیر زندگیم داشت، وجود آدم‌هایی بود که می‌تونستم درکشون کنم و راحت باهاشون ارتباط برقرار کنم، بر خلاف حسی که به اکثر آدم‌ها توی دانشگاه داشتم و دارم. انگار جامعه‌ی خودم رو پیدا کرده بودم و بالاخره خوشحال بودم. از حق هم نگذریم هم‌تیمی‌های اون موقعم خیلی با برنامه زمانی شب‌کار من راه اومدن و ازم پشتیبانی کردن. در سمت مقابل تک‌تک استادهای اون دانشکده شروع کردن به اذیت کردن که چه معنی می‌ده دانشجو کار کنه موقع درس خوندن. طنز داستان این‌جاست که اکثر دانشگاه‌های جهان سعیشون اینه که دانشجوهایی که علاقه دارند رو تا جای ممکن آماده کنن برای محیط کار و بیشتر کمکشون کنن، در حدی که بعضی‌هاشون کلاس‌های خاص برگزار می‌کنن تو این زمینه. [پرانتز: شاید معروف ترین مثال این قضیه کلاس [CS9 استنفورد](https://web.stanford.edu/class/cs9/) باشه که تو اینترنت با عبارت A course for passing the Google interview ازش اسم بردن] اما استادهای ما اعتقادی به این قضیه نداشتند، البته در کل که هیچ ربطی به اون‌ها نداشت. خبر از برگزاری جلسه‌های متوالی برای مقابله با این به قول خودشون معضل به گوش می‌رسید. از بخت خوب من استاد راهنمای دوره‌ی ما، دکتر ب، که بعدها استاد راهنمای پایان‌نامه کارشناسیم هم شد، وجود همچین چیزایی رو توی خارج از کشور دیده بود و تو اون دوره‌ی مزخرف ازم پشتیبانی می‌کرد. از قضای روزگار همین یک استاد از معدود نکات مثبت ۴ سال آزگار کارشناسی من بود.

از همین اواخر ترم دوم بود که دیگه همه کم‌کم شروع کرده بودن به فکر اپلای و مهاجرت در انتهای تحصیلشون. بحث‌ها داغِ داغ بود. همه به دنبال این که چه فاکتورهایی برای اپلای مهمه که روش کار کنن در دو سال باقی مونده. بحث نتایج سال‌های قبل رو هم که نگم. خلاصه اکثرا به فکر رفتن. اولین نتیجه‌ی مستقیم این بحث‌ها چند برابر شدن اهمیت نمره بود. بعضی از اساتید هم استفاده‌ی کامل از این تغییر الگوی دانشگاه از علم‌آموزی به نمره‌گرایی رو می‌کردن و در ازای ریخت و پاش نمره، مقبولیت (نمره‌ی ارزشیابی پایان ترم) و محبوبیت (کلاس‌های همواره تا خرخره پر و به اصطلاح ساده) به دست می‌آوردن. این شد یکی از دلایل فرار من از دانشگاه و پناه بردن به محل کار. خب وقتی اکثر درس‌ها رو با شب امتحانی خوندن می‌شد جمع کرد و نمره خوبی گرفت چرا بیشتر توی محیط کار که هنوز دریاها جا برای پیشرفت و یادگیری داشت نباشم؟ همه‌چی شاید خیلی خوب به نظر بیاد توی این موقعیت، ولی چاه عمیقی که جلوی پام بود و من تا مدت مدیدی نمی‌دیدمش، سطحی شدن دانش من از بعضی از مباحث بود که برای کسی که هدف نهاییش کار تحقیقاتی بود می‌تونست دردسرساز باشه.

### زمستان سال ۱۳۹۵
نکته‌ای که شاید توی سال سوم تحصیلتون تو دانشگاه بهش برخورد ‌کنید اینه که چه جوری شد من به این‌جا رسیدم؟ مثل اون زمان‌هایی که از یه مبداء شروع کردید به رانندگی و وقتی نزدیک‌های مقصد هستین یهو به خودتون میاید می‌بینید هیچ ایده‌ای ندارید توی اون بازه چی کار کردید. حداقل برای من اینجوری بود. توی این مقطع خط پایان از رگ گردن به شما نزدیک‌تره، ولی اگر در عین حال هدفتون مهاجرت تحصیلی باشه توی همون فاصله‌ی اندک خروارها کار تلنبار شده که باید انجام بدید. علاوه بر اون اگه یه مقداری ایده‌آل‌گرایی نهفته توی وجود شما باشه راهتون از جاده‌ی رشت تبدیل میشه به جاده‌ی چالوس، مسیری بسی زیباتر ولی به همون اندازه پیچ در پیج.

اگر انتخابتون جاده‌ی چالوس باشه، باید توی یه مدت کوتاه خودتون رو جمع و جور کنید برای کار کردن روی پایان‌نامه‌تون، به این امید که نتیجه آخرش مقاله‌ای باشه درخور انتشار و توی رزومه‌اتون بیاریدش، باید شروع کنید به همه دنیا ایمیل بدید برای گرفتن کارآموزی [پرانتز: تجربه جالب من توی این زمینه این بوده که هرچه قدر استاد خفن‌تر باشه برخورد منطقی‌تری داره، مثالش این که من به استادای استنفورد و کارنگی‌ملون ایمیل زدم و چند نفرشون که در لحظه ارادت فراوونی بهشون دارم خیلی منطقی جواب دادن و گفتن چرا نمی‌تونن بگیرن من رو، واقعا چه فکری من با خودم می‌کردم اون موقع؟]، حواستون به نمره‌هاتون باشه چون هنوز توی کارنامه پذیرشتون لحاظ میشن و در آخر اگه کار می‌کنید سعی کنید این‌قدری خوب باشید که اگر بخواید ۳ ماه هم برید کارآموزی و برگردید محل کارتون قبول کنه این غیبت صغری رو. از قضای روزگار من اِندِ جوگیری بودم و همه‌ی این هندونه‌ها رو زدم زیر بغلم و مثل حسین رضازاده توی المپیک آتن موقع شکوندن رکورد وزنه‌ی دو ضرب سعی کردم بلندشون کنم.

### تابستان سال ۱۳۹۶
می‌رسیم به تیر ماه سال ۱۳۹۶، ضرب اول. تا این‌جای کار تزم رو تموم کرده بودم [پرانتز: برای این که اجازه بدن ترم ۶ تزم رو شروع کنم مجبور شدم با تک تک اعضای شورا مذاکرات یک به یک سخت‌تر از مذاکرات برجام انجام بدم]، ولی نتیجه‌هامون جوری نبود که قابل چاپ باشه. بعد از سه ماه یه کله دویدن توی دانشگاه برای مدرک‌های مختلف، چمدون‌هام بسته، پر از قفل‌های ریز و درشت و آماده‌ی پرواز به شهر عشق برای شروع کارآموزیم بود. از اون‌جایی که خصیصه‌ی دوم زبانزد خاص و عام من شانس زیادمه، سفارت فرانسه درخواست ویزام رو به دلیل عدم اطمینان از بازگشت به کشور رد کرد. دست از پا درازتر برگشتم خونه به آقای سبیلو پیام دادم که آقا من درخواست ویزام رد شد و به حول قوه‌ی الهی از یک‌شنبه بعد از چند روز ترمیم روحی روانی برمی‌گردم سر کار. همزمان هم به دکتر ب پیام دادم که استاد کی وقت دارید بیام حرف بزنیم که این پروژه رو یه گِلی به سر بگیریم؟

مانع اصلی فروگداخت من بعد این اتفاق، دیدن همکاران بهتر از آب روانم از جمله خانم خفن، آقای سبیلو، آقای فرفری و خانم خوش‌حال به صورت روزانه بود. ناگفته نماند که دورهمی‌های گاه‌گاه با اعضای P.C.U.A.O مزین به حضور دوره‌ای آقایان دکتر و فوتبالیست، در غیبت آقای هوشمند که در دوره‌ی کارآموزی خود در ممالک خارجه در حال دریدن مرزهای علم بود، در کنار توانایی خداداد ذاتیم در همواره رو به جلو حرکت کردن هم تاثیر شگرفی داشتند. توی ضرب اول وزنه رو کند و سخت بالا آورده بودم، از نفس افتاده بودم و رمقی برای قیچی زدن و بالا بردن وزنه نمونده بود برام.

می‌رسیم به آذر ماه سال ۱۳۹۶، ضرب دوم. من بعد از سربلند بیرون اومدن از امتحان‌های الهی تافل و جی‌آرای، تند تند در حال نوشتن مقاله‌ام هستم تا توی سایت طاغوتی آرکایو آپلود کنم. اگر از بچه‌های دانشکده بپرسین شاید دکتر ب یکی از بدترین استادها توی درس دادن باشه. اما به عنوان استاد راهنما برای من هر کاری از دستش برمیومد انجام داد. برای کارم هر چه قدر می‌خواستم منبع محاسباتی در اختیارم گذاشت. جاهایی که کار جلو نمی‌رفت، چه به دلیل گیرپاژ خود کار یا تن‌پروری من، روحیه‌ی کاملا حمایتی داشت. عملا هر قدمی که من جلو گذاشتم اون هم پا به پام اومد و حتی وقتی خاموش کردم هُلم داد. [پرانتز: استاد راهنمای خوب از موهبت‌های الهیه] در نهایت مقاله رو ۶ دسامبر سابمیت کردیم برای یک ژورنالی اونور آب. از شانس خوبم توی مدت همه‌ی کارهای اپلای آقای گیک یار گرمابه و گلستان من بود و با هم همه کارها رو جلو بردیم. وگرنه همون وسط‌ها دکمه‌ی AZ5 رو فشار می‌دادم و الان در حال گشت و گذار در جنگل آسفالت بودم. ناگفته نماند که خانم گیک هم با حضور گه‌گدارشون به این جمع صفای بیش از پیشی می‌بخشید.

همه‌ی نیروم رو جمع کردم، نفسم رو حبس کردم و با یه حرکت قیچی سریع وزنه رو بالای سر بردم، دست‌هام رو صاف کردم و لبخند رضایتی روی لبم نشست. چشم‌هام رو باز کردم که سه چراغ سفید داورها و تشویق تماشاچی‌ها رو ببینم. غافل از این که توجه همه‌ی داورها و تماشاچی‌ها به هنرنمایی و تلاش وزنه‌بردارهای خوش رنگ و لعاب روی تخته‌‌هالترهای دیگه است. توی همون بهت خودم بودم که صدای زنگ پایان وقت رو شنیدم که همراه با خاموشی ناگهانی چراغ‌های تخته هالترم بود. من در سیاهی و تیرگی مطلق، با وزنه‌ای سنگین که بالای سرم نگه داشته بودم امتیازهای بقیه رو می‌دیدم. وقتم تموم شده بود و هیچکس هنرنمایی‌هام رو ندیده بود. حداقل اولش اینجوری فکر می‌کردم.

### زمستان سال ۱۳۹۷
این بازه‌ی یک ساله شاید سیاه‌ترین و بدترین بخش زندگی من تا به این لحظه است. روزهایی که سر تا پاش رو با استرس و ناامیدی پوشونده بودن. موجز اگه بگم، همه دانشگاه‌ها من رو رد کردن به جز دقیقا یک دانشگاه، که اون هم تا جوابش بیاد من چند بار مردم و زنده شدم. مصاحبه‌هام یکی پشت دیگری به نظر من خوب  و ظاهرا به نظر استاد بد بود. توی این هیری ویری هم ایتالیا ویزای کنفرانسم رو با همون دلیل همیشگی رد کرد. جلوی پام فقط یک راه مونده بود.

[هشدار: پاراگراف پیش رو پر از خاطره برای نویسنده هست، ولی شاید بار داستانی کمی برای خواننده داشته باشه] دلخوشی‌های من شده بود پیاده‌روی‌ها توی باشگاه انقلاب با خانم روان، صحبت‌های گه‌گدارم با خانم‌های خفن، خارجی، خوش‌حال و آقای گراف، پنیک‌کردن‌های شبانه با آقای گیک، رستوران رفتن‌های یهویی و گوش جان فرا دادن به شاخ‌ترین آهنگ‌های ایران و جهان در مسیر با آقایان دامبولی، فرفری و مو‌خوشگل، پینگ پونگ بازی کردن با آقایان داده، زبان‌شناس و مشتاق، سبزی پاک کردن در هنگام صحبت‌های فنی با آقای کرمیت، هفت‌تیر کشی‌های بی وقفه با اعضای والا مقام K.A.N.D.O.O، صحبت‌های فلسفی و علمی با دکتر غین، غذاهای شبانه با دکتر تو بیِ ب، تیم‌سازی‌ها و بوردگیم بازی‌کردن‌ها با تمام شخصیت‌ها فوق‌الذکر، باشگاه رفتن با آقای ورزشکار و هزار و صد البته کافه بارزیل رفتن‌هام با اعضای فرهیخته‌ی P.C.U.A.O. [پرانتز: خیلی از شخصیت‌ها به خاطر خارج از حوصله‌ی مطلب بودن اسمشون نیومده، مخصوصا اعضای اون زمان خطه‌ی شمالی طبقه ۵ کافه‌بازار، بچه‌های پایه‌ی دور میز پینگ پونگ و اعضای افتخاری‌ای که ما رو در کافه بارزیل همراهی می‌کردن]

شاید فکر کنید خب چه مرگته دیگه چی می‌خوای از زندگیت؟ خوب یادم میاد توی آخرین روزهایی که ایران بودم توی یه مهمونی‌ای یکی از دوستای بابام ازم پرسید برای چی می‌خوای از ایران بری؟ بعدی از کلی فکر کردن تنها کلمه‌هایی که به ذهنم رسید و تونستم بگم "آرامش" و "ثبات" بود. [پرانتز: همیشه به این اعتقاد داشتم که با وجود این دو توی هر محیطی فرصت‌های رشد، شکوفایی، حل مشکلات و در کل حرکت رو به جلو فراهم میشه. شاید همین نایاب شدنشون باعث شده خیلی جاها درجا بزنیم و پسرفت کنیم، مخصوصا توی جامعه‌‌امون]

همه‌چیز کم و بیش ختم به خیر شد. بزرگترین مشکلی که پیش اومد دیر رسیدن ویزام بود، به خاطر این مجبور شدم یه ترم دانشگاه خارجه رو دیفر کنم و بالطبع مثل هر موجود مذکر ایرانی به خاطر ترس از سربازی وارد دوره کارشناسی ارشد دانشگاه شریف بشم. [پرانتز: طنز داستان من این‌جاست که بعد ۴ سال و دم رفتن و به اجبار وارد اون دانشگاه شدم، به هر حال هر چیزی سر موقع خودش ارزش داره دیگه، نه؟] سرتون رو درد نیارم، خوشبختانه استاد آیندم، که تا این لحظه از نوشتن این متن ثابت کرده گلی از گل‌های بهشت است، با همه‌ی این شرایط اوکی بود و در نهایت با کمک‌های خانواده و همراهی آقای گیک همه‌چی به خوبی و خوشی انجام شد. اما متاسفانه توی اون زمان هنوز نمی‌فهمیدم چه اتفاقی داره برام میفته.

### شام آخر
همه‌ی خداحافظی‌های قبل شب آخر تموم شده بود. چندین و چند بار با اعضای فامیل و آشنایان، دو بار با همکارهای خوبم [پرانتز: دفعه‌ی دوم تعدادی سورپرایز خیلی خوش‌حال کننده در انتظارم بود] و در نهایت دو بار با دوستان عزیزتر از جانم رسم دیرینه و کهن خداحافظی رو به جا آورده بودم. در کنار آدم‌ها، توی پرسه‌های تنهایی‌ شب‌های آخرم توی شهر با ساختمون‌ها، خیابون‌ها، خاطره‌ها و ذره ذره‌ی شهری که ۲۲ سال و نیم توش زندگی کرده بودم و جزئی از من شده بود هم خداحافظی کرده بودم. دوباره رسیدم به یه لحظه‌ی آشنا. چمدون‌هام بسته، پر از لباس و وسایل مختلف زندگی [پرانتز: از جمله یک عدد پلوپز]، آماده‌ی سفر به دیاری خیلی دور، این دفعه با ویزایی که توی پاسپورت خورده بود. اما این دفعه یه فرق خیلی بزرگ وجود داشت، این دفعه دیگه تاریخ برگشتی در کار نبود.

لحظه‌های آخر اتاقم رو بررسی کردم که چیزی جا نمونده باشه. همه کمدها و کشوها خالیِ خالی بود. انگار نه انگار تا همین چند ساعت پیش یه کیان نامی برای سال‌های سال اون‌جا زندگی می‌کرده. تنها چیزی که از من به جا مونده بود یه کتاب‌خونه پر از کتاب‌های رنگ و وارنگ بود. تنها نشونه از بزرگ شدن یه پسر بچه‌ای که با شمد، صندلی و تختش برای خودش قلعه می‌ساخت و تبدیل شدنش به یه آدم تازه فارغ‌التحصیل از دانشگاه فاخر تهران، کتابخونه‌ای بود که محتویاتش از پایین به بالا دفترهای نقاشی و دائرة المعارف‌های کودکان، کتاب‌های تن‌تن و هری‌پاتر، کتاب‌های دارن‌شان و تاریخ/علوم ترسناک، کتاب‌های المپیاد و کنکور و در نهایت کتاب‌های مرجع ریاضی و کامپیوتر بود. [پرانتز: جای چسب‌های رازی‌ای که موقع کاردستی درست کردن رو پارچه صندلیم ریخته بودم و هیچ‌وقت پاک نشدن هم شاید نشونه دیگه‌ای باشه از این که یه زمانی یه بچه اون جا زندگی می‌کرده، ولی خب مگه چند نفر از این واقعه خبر دارن؟] چراغ اتاق رو برای آخرین بار خاموش می‌کنم، چمدون‌ها رو بیرون میذارم و راه می‌افتم به سمت آشپزخونه برای شام آخر.

سر میز شام دو تا دایی‌هام، مادربزرگم، مامانم و بابام به انضمام من نشستیم. مامانم همه غذاها، کنار غذاها و پیش‌غذاهایی که دوست دارم رو درست کرده. [پرانتز: ترکیب ذکر شده شامل کشک بادنجان با پیاز داغ فراوان، خیار سفت، سبزی خوردن شامل ۹۹.۹۹٪ شاهی، ته‌چین مرغ با زرشک سرخ‌شده‌ی فراوان، دلمه‌ی برگ، ماست چکیده و ترشی لیته می‌باشد، فکر می‌کنید الکیه معتاد غذا بودن؟] یه سکوت عجیبی برقراره، انگار هیچ‌کس رمقی برای حرف زدن نداره. بالاخره دایی شوخ‌طبع‌ترم سکوت رو می‌شکنه و یکم از اون فضا درمیاره ما رو. غذا رو تموم می‌کنیم، من هم تا سر حد مرگ می‌خورم که شاید دیگه به این زودی‌ها رنگ این غذاها رو نبینم. ساعت رو نگاه می‌کنیم، وقت راه افتادنه دیگه. چمدون‌ها رو توی دو تا ماشین جا می‌دیم. شاید برای آخرین بار بند کفشم رو روی پله‌های جلوی خونه می‌بندم، از پله‌ها پایین میرم، مراسم از زیر قرآن رد شدن و آب پشت سر ریختن رو که همسایه‌مون زحمتش کشیده بود رو به جا میارم و سوار ماشین میشم. برنامه اسرائیلی ویز رو باز می‌کنم، مقصد؟ ترمینال خروجی فرودگاه امام. توی کل راه سکوت مرگ‌باری حاکمه توی ماشین، فقط صدای خانم ویز توی فضا می‌پیچه که ما رو به سمت مقصد نهایی هدایت می‌کنه. توی همون سکوت و تاریکی نسبی اتوبان دوباره برای خودم از دنیای واقعی فاصله می‌گیرم.

### ترمینال خروجی فرودگاه امام
بالاخره رسیدیم به مقصد نهایی. دایی بزرگم شروع می‌کنه به فیلم گرفتن و من هم طبق معمول با نیش باز شده تا بناگوش توی فیلم یه سری چیز بلغور می‌کنم. دقایق پایانی با سرعت میگذرن. اولین آشنایی که می‌بینم خانم خفن هست که برای بدرقه‌ی خانم مهربون اومده و خودش هم تا ساعاتی دیگر عازم سفری زیارتی/تفریحی هست، لحظاتی چند صحبت و احوال‌پرسی می‌کنیم و بعد جدا می‌شیم. اولین هیئت بدرقه‌ی اینجانب متشکل از اعضای فرهیخته‌ی P.C.U.A.O از راه می‌رسن. با هم شروع به صحبت و خنده و شوخی می‌کنیم. چندتا عکس پایانی می‌گیریم و اینجانب یه سری یادگاری خیلی دوست داشتنی دریافت می‌کنم. هیئت دوم بدرقه متشکل از آقایان دامبولی، فرفری و مو خوشگل از راه می‌رسن. یه مقداری با گروه نو رسیده صحبت می‌کنم و همه رو به هم دیگه معرفی می‌کنم. خبر میرسه که گروه دیگری متشکل از آقایان کرمیت، شایسته و بورس در راه هستند و شاید دیر برسند. تا جایی که می‌تونم وقت‌کشی می‌کنم، اما وقت دیگه تنگ شده و  باید حرکت کرد به سمت گیوتین اول. با دایی‌هام و مادربزرگم خداحافظی می‌کنم. بعد نوبت به بچه‌ها می‌رسه. عملیات ماچ و بغل به پایان می‌رسه و گیوتین اول رو به همراه مامان و بابام رد می‌کنم. [پرانتز: چند دقیقه بعد، موقع تحویل چمدون‌ها، گروه بدرقه‌ی سوم می‌رسن ولی فقط می‌تونم باهاشون از دور دست تکون بدم. احتمالا این‌جا همه‌ی دور و بری‌هام فهمیدن که این سفر از اون سفرهای عادی نیست] اولین گیوتین یه تیکه از روح من رو با تیغ تیزش ازم جدا می‌کنه.

چمدون‌ها رو تحویل می‌دم و بعدش وایمیستیم توی سالن تحویل بار و یکم صحبت می‌کنیم. هنوز تا اعلام آخر وقت مونده. میرم یکم با خانم خفن که منتظره پروازشه صحبت می‌کنم. یاد خاطره‌ای که از روز رفتن خانم مهربون تعریف کرده بود می‌افتم. به این فکر می‌کنم که خیلی از آدم‌هایی که می‌شناسم در آینده خیلی نزدیک شاید روی همون صندلی‌ای که من نشستم بشینن، منتظر اعلام آخر پروازشون. خوش‌حالم که اون شب تقریبا هیچ اشکی ریخته نشد. [پرانتز: احتمالا همه از این که از دستم راحت شدن خوش‌حالن!] خانم خفن داستان ما پیشنهاد میده که اون دقایق آخر‌ رو با خانواده‌ام بگذرونم، خداحافظی ساده‌ای می‌کنیم و من میرم سمت خانواده‌ام. توی اون لحظات هنوز سنگینی کل این ماجرای به عبارتی رفتن رو درک نمی‌کنم. مثل بچه‌ی کوچیکی ذوق دارم که صبح موقع رفتن به مهدکودک خوش‌حاله که می‌خواد چیزهای جدیدی یاد بگیره ولی از طرفی هم می‌دونه عصر برمی‌گرده خونه، غافل از این که دیگه فاصله‌ی اون خونه ۹۵۰۰ کیلومتره. با مامان بابام یکم صحبت می‌کنم و یه سری شوخی‌های همیشگی درون خانوادگی می‌کنیم و میرم توی صف گیوتین دوم. اولین جایی که یه حس‌هایی قلقلکم می‌ده جاییه که نزدیک گیوتین بابام می‌گه ما کم کم بریم دیگه و من جوابم اینه که حالا وایستین دو نفر جلوم موندن. یکم دیر دارم به همه چی پی می‌برم. نوبت گردن‌زدن من می‌شه. مامانم که تا اون جا جلوی خودش رو گرفته شروع می‌کنه به گریه کردن. بعد نوبت بابام می‌شه، کسی که توی موقعیت‌های خیلی سخت‌تر از این خم به ابروش نیاورده الان با بغض برام آرزوی موفقیت می‌کنه. بغلم می‌کنن، می‌بوسنم و ره‌سپارم می‌کنن. گیوتین دوم رو که رد می‌کنم، برمیگردم بهشون یه نگاهی می‌کنم، دست تکون می‌دیم برای هم و می‌گم که برن دیگه، خودم هم می‌رم روی صندلی‌های جلوی برگرلند می‌شینم. هزینه‌ی رد شدن من از گیوتین دوم، دو تیکه شدن باقی مونده‌ی روحم و قطع شدن آخرین تارهایی از وجودمه که من رو به خونه‌ام وصل می‌کرد.

همین‌جوری توی حال و هوای خودم بودم که یه دختر خانمی در حالی که داشت دست تکون می‌داد و اشک می‌ریخت وارد اون قسمت شد. انگار توی اون هشت ثانیه‌ی بعد از زده شدن گردن با گیوتین که هنوز مغز کار می‌کنه بودم و داشتم زندگی خودم رو جلوی چشمام می‌دیدم. اون خانم اومد پشت من نشست و عین ابر بهار داشت اشک می‌ریخت. در نقطه‌ی مقابل، من در عادی‌ترین ظاهر ممکن، با مشوش‌ترین افکار ممکن بودم. یاد حرفی از آقای گراف افتادم که می‌گفت وقتی از ایران می‌ریم انگار عمر ما ریست میشه، همه‌ی جامعمون رو از دست می‌دیم و تازه به دنیا میایم. در اون لحظه من، کیان صفر سال داشتم.

راه افتادم به سمت گیت خروجی، خانم روان که رفیق سفر من بود رو اون‌جا دیدم. ولی مثل همیشه خوش‌حال و سرزنده نبود. سعی کردم یکم چرت و پرت تفت بدم که بخندیم، بلکه شاید از اون حال و هوا در بیاد. اما اون غمش عمیق‌تر از این‌ها بود. [پرانتز: البته من هم هیچ‌وقت در آروم کردن کسی خوب نبودم، اون حس هم‌دردی رو خیلی سخت می‌تونم درک کنم و جواب متقابل بدم، ولی خب همین‌جوری هم نمی‌تونم ناراحتی کسی رو ببینم و کاری نکنم] یکم دیگه سعیم رو کردم ولی جوابی نگرفتم. از تلاش بیهوده‌ام منصرف شدم و برای آخرین لحظات با اینترنت دربند ایران گشت و گذار کردم توی شبکه‌های اجتماعی. نوبت ما برای سوار شدن به طیاره شد. گوشیم رو خاموش کردم و توی کیفم گذاشتم و راهی صف طویل ایرانیان مسافر شدم.

سوار هواپیما شدم، کوله‌ام رو توی محفظه‌ی بالای سرم چپوندم، نشستم سر جام و کمربند رو سفت و محکم بستم. درها بسته شد. نمایش همیشگی مهماندارها رو با بی‌تفاوتی کامل نگاه کردم. هواپیما آماده‌ی حرکت برای برخاستن شد. سرم رو به پشتی صندلی تکیه دادم. حرکتمون سرعت گرفت. چشمام رو بستم و شیرجه‌ی عمیقی توی اقیانوس خاطرات زدم. هواپیما از زمین برخاست. داستان مهاجرتم تموم شد. اما این سرآغاز مهاجرت داستانم بود.

### مؤخره
نزدیک به هفت ماه بعد از اون شب، من هر روز، آن‌سوی آب‌ها، در بهشت برین پوشیده از نهرهای روانِ عسل، قدم می‌زنم و در حالی که مورنینگ کافیم هیچ وقت ترک نمی‌شه، هنوز در حال فکر کردن به اون خاطره‌ها، فرسنگ‌ها دورتر از مکان فعلی فیزیکیم هستم. در نهایت من این مسیر رو طی کردم، ولی خوب و بد این تصمیم رو فقط گذر زمان مشخص می‌کنه.

تنها حسرت من از این سال‌ها، جهل مرکبم به وجود بمبی ساعتی‌ بالای سرم بود که با صدای تیک تیک ساعتش به من نزدیک شدن یک پایان رو هشدار می‌داد. بمبی که بعد از انفجار، سوار بر موج‌هایش، آدم‌هایی که برام اهمیت داشتن رو فرسنگ‌ها ازم دور کرد، بدون اینکه به من فرصت کافی برای لذت بردن از بودن کنارشون رو بده.

کسی چه می‌دونه، شاید همین موقع از سال دیگه، من برگشته باشم ایران کنار همه آدم‌هایی که یه روزی ازشون خداحافظی کردم، شاید هم خانه به دوش، در جست‌و‌جوی خوش‌حالی، توی کشوری دیگه‌ از این دنیای بزرگِ بزرگ باشم.

_پایان_
